Na de eerste dxpeditie in september
2012 van ON6NB naar liechtenstein als HB0/ON6NB, werd beslist om deze
geslaagde uitstap nog eens te herhalen in 2013. Er werd dus naar een
geschikte DXCC gezocht, na enkele beraadslagingen begin 2013 viel de
keuze op Jersey, IOTA referentie EU-013 .

Er werd een locatie gezocht op Jersey
en dankzij de contacten van Cedric, ON4CKM, werden de lokalen en
terreinen van de locale scoutsvereniging in Saint Brelade, met
locator IN89VE, geboekt voor een week op het einde van de maand mei,
namelijk van 24 tot 31 mei.

De groep bestond uit 9 radioamateurs  :
onze expeditieleider Erik ON4ANN aktief in SSB; Philippe ON4ACP, SSB
en CW ; Jose ON4CAU, SSB en CW ; Erik ON4CCV, SSB ; Marc ON4CJY,
SSB ; Cedric ON4CKM, SSB ; Patrick ON4DCU, SSB ; Rudi ON6MI, SSB
en Walter ON8CW, PSK31 en tenslotte onze pilot-station Frans, ON6QB.

Jersey is het grootste van de
kanaaleilanden en bevindt zich op 22km van de kust van Normandië.
Het behoort tot het Verenigd Koninkrijk
en is een apart DXCC-land met als prefix GJ of MJ.
De oppervlakte bedraagt 119 km² en het
eiland is ongeveer 14km breed. Het hoogste punt bevindt zich 136m
boven de zeespiegel.
Jersey staat op nummer 257 van de 'most
wanted'-lijst van de DXCC landen, dit betekent dat het ongeveer even
zeldzaam is als Liechtenstein dat op de 234ste plaats staat.

Het emailverkeer tussen de
verschillende expeditieleden kwam op gang en er werd een
materiaallijst gemaakt. In Liechtenstein waren we een beetje
beperkt door de oppervlakte waar we antennes op konden zetten maar hier
hadden we meer mogelijkheden en werd beslist om 2 grote masten op
te stellen voor de 10/15/20 en 12/17/30 meter Spiderbeams. Verder
kwamen er ook twee 6m antennes: een 6element yagi en een 2el HB9CV
voor de eventuele 6m sporadic E openingen. Een 13 element 2meter
beam kwam ook mee, net zoals verschillende dipolen en endfeds.
Onze dank gaat uit naar de PRAC uit
Londerzeel voor het lenen van één van de 2 grote masten voor de
opstelling van de WARC-spiderbeam en naar walter, ON8CW, voor zijn
ingenieuze oplossingen van al onze mechanische problemen.

Verder werd ook beslist om mee te doen
met de CQ WPX CW contest tijdens het laatste weekeinde van mei, om vele
wereldwijde radioamateurs de MJ-multiplier te geven en zouden we ook
de 8 WWFF-referenties (fauna en flora) op het eiland proberen te
activeren, een hele klus dus.

We zouden ook, net zoals voor onze
eerste dxpeditie, de antennes volledig opstellen en eventueel
afregelen op voorhand, zodat we ter plaatse snel konden installeren. 
Die opstellingen en testen gebeurden op verschillende data. Het mooie 
lenteweer werkte een beetje tegen maar alles kwam dan toch nog goed.

Met 2 personenwagens en een bestelwagen
gevuld met al het materiaal vertrokken we donderdagavond 23 mei rond 
21u30 richting St Malo in Frankrijk. De hele nacht werd doorgereden en
rond 5u30 waren we terplekke. Stipt om 6u werden alle 36
koffiekoeken die beschikbaar waren bij een lokale bakker gekocht en
verorberd.
De check-in voor de ferry naar St
Helier begon om 7u en rond 8u vertrokken we richting Jersey.

Het inchecken was nogal strikt, de
juiste mensen moesten in de juiste wagens zitten en enkele van ons
werden zelfs gefouilleerd. De bestelwagen moest open en men vroeg
naar de waarde van wat er in zat. Onze (zeer lage) schatting van 500 
euro bleek een goed antwoord te zijn voor de douaniers.

De zee was onstuimig, maar door het feit dat we doodmoe waren (we waren 
al meer dan 24 wakker) hadden
we er weinig last van gedurende de 1u30 durende overtocht.
Na het ontschepen in St Helier en het
passeren van de douane reden we richting basecamp in St Brelade, dat
we met enige moeite vonden na een korte rit.

Op het scoutsterrein beschikten we over
een houten chalet en een groot grasveld. Alles was voorzien,
zowel sanitair, slaapgelegenheden als een keuken met al het
keukenmateriaal.
Ondanks het gebrek aan slaap werd
onmiddelijk gestart met het uitladen van het materiaal uit de
verschillende voertuigen. Er werd ook snel een klein station
opgebouwd en gevoed met een endfed antenne. Het eerste QSO werd 
gemaakt met Gilbert F/OO5G, een clublid dat op vakantie was in
Frankrijk.
Onze eerste taak was de grote
WARC-spiderbeam, die een boomlengte van 12m had, te assembleren en
op de legermast van de PRAC te krijgen. Ondanks de stevige wind en
een regelmatige regenvlaag werd de taak voltooid en konden we op 17m
QSO's draaien.
Ondertussen werd de HF-2V vertikale
antenne voor 40m/80m opgesteld, samen met 80 radialen, een
combinatie die ons zeer goede resultaten gaf in HB0.
De 6element 6m-beam werd ook
geassembleerd en opgesteld op een Hongaarse legermast met een 
TV-rotor .

Het werd stilaan donker en er werd een
lekker avondmaal genuttigd. Voor Philippe, ON4ACP en Jose, ON4CAU, zou
het nog een lange nacht worden daar om 1u 's nachts lokale tijd de
CQ WPX contest begon.
Onze enige bruikbare antenne op dat
moment was de 40m verticale en tegen de ochtend stonden er 350 QSO's
in de log. Uiteindelijk sloten we de CQ WPX contest af met 1005
QSO's na 22 van de 48 contesturen actief te zijn geweest.

Zaterdagmorgen werd er druk gewerkt
met de WARC-spiderbeam en ondertussen werd de mast tegen de
bestelwagen gemonteerd met daarop de 10m/15m/20m Spiderbeam.
In de namiddag werd ook nog een
spiderpole van 18m hoog gemonteerd als verticale voor de 80m band,
samen met 16 radialen.

Een deel van het team vertrok die
namiddag voor de activatie van een WWFF-site (world wide fauna and
flora).
Het WWFF-programma houdt in dat
radio-amateurs over de gehele wereld met portabele stations
natuurgebieden activeren.
Uiteindelijk activeerden we alle 8
referenties op mainland Jersey en werd het een groot succes.
Niettegenstaande de soms tegenvallende propagatie werden er in totaal
meer dan 2000 qso's gemaakt op 20m en 40m.
De activaties duurden minimaal 2uur en
er waren meestal grote pile-ups. Vele ON-stations werden gehoord en
ook gewerkt.
We gebruikten glasvezelmasten met
dipolen en een Kenwood TS-50 en FT-857d transceiver gevoed op
autobatterijen.
Voor sommigen van ons waren de
WWFF-activaties een primeur en mede dankzij de opgedane ervaringen
werd het steeds leuker en leuker.
Voor de latere activaties waren we in
de lucht met 2 stations tegelijk, één op 20m en één op 40m.
Referentie GJFF-001 en GJFF-005 werden
zelfs tegelijk geactiveerd op 40m met MJ/ON6NB/P als call. Dit werd
waarschijnlijk nooit eerder gedaan !
Voor ons waren die portabele
activiteiten heel leuk. We kregen veel respons en voor ons was het
ook een aangename manier om het mooie Jersey te verkennen. We hebben 
dan ook besloten om voor de WWFF QSO's een speciale QSL-kaart  te maken.

De openingen op 6m waren eerder
zeldzaam en er werden 142 QSO's gemaakt.
Onze PSK31-operator Walter, ON8CW, 
maakte 357 QSO's, maar had wat last van instraling van de andere
stations. Dit zal nog moeten verbeterd worden. 
Op die manier waren wij op sommige
momenten met 5 stations tegelijk in de lucht : 2 portabele , 
een WARC , een digitaal en een
12/15/20m station.
De hoofdstations hadden meestal een
vermogen rond de 500w en waren voorzien van Dunestar filters om 
onderlinge storingen te beperken. Tijdens onze CW-contacten gebruikten
wij nanoKeyers. Dit zijn elektronische keyers op basis van een Arduino
microcontroller, uitgerust met open source software van Goody K3NG
(zie http://nanokeyer.wordpress.com en http://blog.radioartisan.com).
Een aangepaste versie van het open source logprogramma ‘yfktest’ van
DJ1YFK (http://fkurz.net/ham/yfktest.html) werd gebruikt tijdens de
contest. Dit programma werkt perfect, efficiënt en makkelijk samen
met de nanoKeyer.

Dinsdagavond werd ons vooropgesteld
doel van 10000 QSO's reeds bereikt en dat werd dan 's avonds gevierd
met een BBQ. Woensdagavond klommen we tot bijna 12000 QSO's en
donderdag rond de middag werd begonnen met het opbreken van de
stations. Die avond trakteerden we onszelf op een lekker
restaurantje en na een debriefing gingen we op tijd slapen.

Vrijdagmorgen namen we de ferry
richting St Malo en na een lange reis van 675km bereikten we rond 21u
de huisQTH's .
Ons doel was bereikt: 10000 QSO's
maken en moe maar met een smile op ons gezicht terugkeren naar
België.

Voor deze dxpeditie maakten wij volop
gebruik van de nieuwe communicatiekanalen zoals twitter en een
livestream met een webcam, waar wij ook leuke commentaren ontvingen .
De bedankjes van de vele tegenstations, de vele 'new ones' zowel als MJ 
of als GJFF-referentie, net als de opmerkingen : ' you're having a blast 
over there ' of ' seems you're having fun there ' maakten ons blij en 
... dit smaakt naar meer !  

Nogmaals bedankt aan alle stations die
ons gewerkt hebben en aan alle luisterstations die ons gevolgd hebben!

73 en 44 van MJ/ON6NB (NB DX-team)


